Kristus, příklad pokory
1. Kristus, příklad pokory, Pán náš milostivý, / Otce svého Syn milý a jednorozený, / pro hříšného člověka ráčil býti chudý, / ač byl od věčnosti Bohu Otci rovný.
2. Když se na svět narodil z Panny Syn člověka, / v jesličky jej vložila jeho milá matka, / plénkami obvinula jako dívka chudá, / Bohu se líbila ta její pokora.
3. Od nepřátel stíhání, s matkou utíkání, / před Židy ukrývání, pro naše spasení / ráčil vše podstoupiti, lidem poddán býti, / jsa poslušen Otce opravdu až k smrti.
4. Od ďábla pokušení, od lidí hanění, / od přátel utrhání, od cizích rouhání, / nikde místa nemaje pro hlavy složení, / Král nebeské slávy je dán v pohanění.
5. Hlad, žízeň, horko, zimu největší chudobu, / vzal na sebe člověka prvního pokutu, / v potu tváře s bolestí a s pláčem pracoval, / a věčného chleba nám lidem dobýval.
6. Pilné ovci hledaje, jež byla ztracena, / naleznuv ji milostně vzal na svá ramena; / dobrý Pastýř svým ovcím věčný chléb připravil, / šel za ovce na smrt, život svůj položil.
7. S křížem svým dobrovolně úzkou cestou se bral, / tak království věčného nám bránu otvíral, / musil mnoho trpěti, tak v slávu vejíti, / když mu nechtěl Otec nijak ulehčiti.
8. Dej, ať můžem za tebou s křížem svým stačiti, / po tvé cestě chodíce tě následovati, / ďábla se nic nebáti, ve víře trvati, / a navěky šťastně s tebou kralovati.