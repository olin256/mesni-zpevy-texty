Milosrdenství velebme
1. Milosrdenství velebme, / za ně Boha vždycky chvalme: / od věků nás Bůh miluje, / milosrdenství zjevuje.
2. Otec velmi milosrdný, / vida lid svůj porušený, / postavený v nepřátelství, / učinil milosrdenství.
3. Poslal na svět Syna svého, / Spasitele laskavého, / by zjevil skryté tajemství, / cestu k věčnému dědictví.
6. Kristus, Syn jednorozený, / Otce svého chvály hodný, / chtěl rod nový v učednících / zjeviti v následovnících.
7. On volal všechny k pokání, / života polepšování, / aby byli milosrdní, / v tom jeho Otci podobní.
9. By byli Otci podobní, / k nepřátelům milosrdní, / také ke všem svým viníkům / a všelijakým dlužníkům.
11. By ochotně odpouštěli, / potřebné neopouštěli, / almužny štědře dávali, / synovství osvědčovali.
12. Jak budou jiným měřiti / i svým odpůrcům činiti, / tak bude jim naměřeno, / vrchovatě natlačeno.
18. Káral Kristus zlobu zjevnou, / varoval před zlobou tajnou, / která pod pěknou tvářností / činí vše v neupřímnosti.
19. Pokrytec trám v oku maje, / k bližním svým zlobu chovaje, / s falešnou spravedlností / chce třísku z oka vyvésti.
21. Oku bližního uškodí / a více zlého naplodí, / nekoná milosrdenství, / přivolává zlořečenství.
22. Přátele si hleď zvoliti / a jen s takovými jíti, / kteří Krista následují, / jsou v pravdě, nad zlem panují.
24. Jak jsi tomu učil, Kriste, / milosrdní ať i my jsme, / dej k tomu hojnost milosti, / abychom došli radosti.