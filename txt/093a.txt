Otče náš nejmocnější
1. Otče náš nejmocnější, / tebou vše stvořeno, / tvé jméno nejslavnějším / tak je učiněno. / K tobě se utíkáme, / nasycení hledáme, / o pokrm žádáme.
2. Deštěm svlažuješ hory / z oblaků přehojně, / roviny, také doly / pro úrodu země. / Dáváš hojný vzrůst trávě, / živočichům k potravě, / i nám všem k obživě.
3. Vyvádíš chléb ze země / lidem k nasycení, / víno, jiné nápoje / k žízně zapuzení. / Lidi obveseluješ, / jejich tvář osvěžuješ, / život udržuješ.
4. Všechno tě očekává, / dobrotivý Pane, / pokrm od tebe žádá, / bez něhož zahyne. / Když otvíráš svou ruku, / sytíš z zemského tuku / a zbavuješ smutku.
5. Když dáváš, milý Otče, / pokrm k posilnění, / chválí tě, věčný Tvůrce, / všecko tvé stvoření. / O dej nám chléb vezdejší, / Otče náš nejmilejší, / k potřebě nynější.