Nuž, křesťané, radujte se
Nuž, křesťané, radujte se, / vítejte svého Vítěze, / jenž vám kořist mnohou nese. / Pějme aleluja. / Vrací se Pán Kristus, z boje, / a již uprostřed vás stoje, / přináší vám zvěst pokoje. / Pějme aleluja. / Mladí, staří, radujte se / a chvalte Krista vítěze. / Buď čest tobě, Boží Synu, / žes odvrátil vinu, / vyvedl ze smrti stínu.
Na smlouvu svou měl Bůh paměť, / nový z Egypta lid vyved’, / raduj se z toho všechen svět. / Pějme aleluja. / Kristus se té práce chopil, / že faraóna utopil / v krvi, kterou nás pokropil. / Pějme aleluja. / Proto je on náš Pán pravý, / na vykoupené laskavý. / Šťasten, kdo se jemu poddá, / srdcem celým oddá, / toho on rád za svého má.
Poslyšte, ó lidé milí, / k jakému Bůh míří cíli, / abychom spaseni byli. / Pějme aleluja. / Život aby navrátil nám, / který ztracen byl v ráji tam, / pramen jeho otevřel sám. / Pějme aleluja. / Poslal Syna jediného, / Beránka to nevinného, / pro vinné aby byl vydán, / od nich na smrt poslán, / a tak za hřích obětován.
Jeho tělo i krev svatá, / za život světa výplata, / je za pokrm, nápoj vzata. / Pějme aleluja. / Kdo jen se s ním vírou spojí, / toho lačnost upokojí, / a svou milostí opojí. / Pějme aleluja. / Proto slavně berouc dary, / všechen vyčisťte kvas starý, / ó všichni křesťané věrní, / a buďte mu vděční, / neb v něm máte své spasení.
Ó přesladký Ježíši náš, / život věčný v sobě ty máš / a svým věřícím jej vléváš. / Pějme aleluja. / Dej, ať i my vždy jsme tvoji, / posilni nás v každém boji, / mocí tvou ať duch náš stojí. / Pějme aleluja. / Od hříchů osvobozeni, / v spravedlnost uvedeni, / dej, ať vždycky s ochotností / žijem v tvé milosti, / pak nás přijmeš do radosti.