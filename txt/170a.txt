Nuž, všichni věrní, vesele
1. Nuž, všichni věrní, vesele / Pána Boha chvalme / a Krista Vykupitele / radostně pozdravme, / neboť dnes slavně z mrtvých vstal / a nám na sobě příklad dal; / to pilně uvažme.
2. Na zemi mnoho pracoval, / hořkou smrt podstoupil, / že nás všechny tak miloval, / smrtí nás vykoupil, / tím chtěl smrti moc odníti / a nám život navrátiti, / jejž nám Adam ztratil.
3. Když to na kříži dokonal, / ležel tři dni v hrobě / a potom slavně z hrobu vstal / vzkřísiv tělo sobě. / Památku toho vzkříšení / církev k svému potěšení / slaví v této době.
4. Proto se máme těšiti / my všichni křesťané, / mající účastni býti / této slávy Páně; / neboť i my v den poslední / vstanem slávou ozdobení, / která nepřestane.
5. Přemozme tedy žádosti / těla smrtelného / i všechny světa marnosti / i ďábla zlostného. / Plňme Boží přikázání, / trvejme v následování / Ježíše milého.
6. Přijde nepochybně ten čas / všem věrným žádoucí, / kdy k věčné slávě vzkřísí nás / Pán Bůh všemohoucí, / k němu do nebe půjdeme, / s Kristem kralovat budeme / na věky budoucí.