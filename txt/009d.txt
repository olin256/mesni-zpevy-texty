Zdrávas, oděná sluncem
1. Zdrávas, oděná sluncem, Nevěsto jasnosti, / svatýms Duchem počala všech Pána z výsosti, / Slunce spravedlnosti nám bídným vydala / a přetěžké bolesti Evy jsi změnila.
2. Měsíc máš pod nohama, krásnějšís nad nebe, / všechna říše nebeská zvelebuje tebe. / Chválíme tě, Matko všech, tys knížecí brána, / věčně, nyní i vždycky, od věků zavřená.
3. Korunu drahou neseš na své svaté hlavě / s dvanácti přejasnými hvězdami ozdobně. / Jako slunce paprsek, tak ty, Panno čistá, / Ó Růžičko líbezná, porodilas Krista.
4. Plášť se na tobě skvěje jako ranní záře, / Ó překrásná Denice, patř na naše hoře. / Ty jsi pravý kmen Jesse, tys Áronův proutek, / jenž vypučel, vyrostl, vydal krásný kvítek.
5. Ó skvoucí mořská Hvězdo, útočiště lidské, / nechť nás netopí vlny chytrosti ďábelské. / Sviť nám, bídně hynoucím ve strastném životě, / pomoz tě vzývajícím v tom vrtkavém světě.
6. Ó věži Davidova, v níž je tisíc štítů, / pevná, jistá, bezpečná zbraň silných oděnců. / Vyhlaď sváry a vypros pro církev jednotu, / Matko naše, ukaž nám všem cestu k životu.