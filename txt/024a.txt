Předivná věc jest se stala
Předivná věc jest se stala, / ulomena z hory skála, / však hora celá zůstala.
Panna divně porodila / Krista, který je ta skála, / přečistou pannou zůstala.
Z prutu Jesse kvítek vyšel, / z Panny Bůh a člověk přišel / když čas spásy světa vzešel.
Trůn královský je postaven, / koráb Noe je připraven, / skrz něj člověk vysvobozen.
Rosu nebesa vydala / a země se otevřela, / Spasitele nám zplodila.
Kriste, Slovo Otce svého, / neopouštěj lidu svého, / zbav ho hříchu, všeho zlého.