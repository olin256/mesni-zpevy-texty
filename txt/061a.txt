Kristus Ježíš Nazaretský
Kristus Ježíš Nazaretský, / který zemřel za nás všecky, / vstal vítězně třetího dne, / má tělo oslavené.
Vzkříšení jeho slavíce, / s vděčností pamatujíce, / aleluja prozpěvujme / a v Pánu se radujme.
Ze smrti nás vysvobodil, / v naději živou nás zrodil, / bychom z této smrtelnosti / šli za ním do radosti.
Ač nyní těla smrtelná / pohřbívají se nesličná, / vstanou z hrobu při vzkříšení / k životu, k oslavení.
Jestliže zde s Kristem zemřem, / také spolu s ním obživnem, / budem-li spolu trpěti, / budem s ním kralovati.
Děkujme Bohu našemu, / připojil nás k Synu svému, / v jehožto pravém vítězství / naděje naše se skví.
Neboť on mocí slávy své / změní tělo ponížené, / přivede nás ke spasení, / s ním budem oslavení.