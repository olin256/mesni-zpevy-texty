Bože milý, v každou chvíli
1. Bože milý, v každou chvíli / činíš mi dobrodiní, / proto tobě v každé době / duše má díky činí: / Buď tobě, Bože, chvála.
2. Tak dobrému a štědrému / dárci všichni děkujme, / poslušností dle možnosti / jemu se odsluhujme: / Buď tobě, Bože, chvála.
3. Jej vždy ctěte v celém světě, / všelicí národové, / jeho všichni, a to vždycky, / oslavujte, tvorové: / Buď tobě, Bože, chvála.
4. Hoden Bůh jest, aby mu čest / dála se od stvoření, / ač ho dosti dle hodnosti / ctíti nám možné není. / Buď tobě, Bože, chvála.
5. Nechať jiní, co chtí, činí, / já jej budu chváliti, / v zdraví, v štěstí i v neštěstí / věrně mu chci sloužiti. / Buď tobě, Bože, chvála.
6. Prosím tebe, Bože z nebe, / račiž mi pomáhati, / bez přestání v milování / tvém ať mohu trvati. / Buď tobě, Bože, chvála.
7. Když pak mého mizerného / čas života pomine, / buď můj strážce i ochránce, / ať duše má nezhyne. / Buď tobě, Bože, chvála.