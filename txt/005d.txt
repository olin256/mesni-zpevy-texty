Kdo se líbí Bohu
Kdo se líbí Bohu, žije v šlechetnosti, / ten má úzkost mnohou a zármutků dosti, / bývá v nenávisti, / jak nás o tom v Čtení sám Kristus Pán jistí.
Musí na se vzíti duchovní odění, / trpělivost míti proti pokušení, / chystat se do boje, / do něhož má jíti bez tělesné zbroje.
Ví, že nikdy není jeho život v světě / zbaven utrpení, jak v zimě, tak v létě, / jak na sobě zkusil / Job, služebník Boží, a vyznati musil.
To známe zajisté: koho Bůh miluje, / že toho nejvíce na světě sužuje, / strojí ho k životu, / do nějž má vejíti skrze mnohou psotu.
Toho příklad máme na Pánu Ježíši, / o němž dobře známe, že byl nejmilejší, / musel však trpěti, / a tak do své slávy skrze muky jíti.
Také jeho svatí, všichni vyvolení, / museli trpěti světem odvrženi; / v tom se veselili, / když kvůli Ježíši sužováni byli.
Též i my znajíce Boží lásku k lidem, / příklady majíce, kéž za Kristem vždy jdem: / zde v mnohém trápení / a potom v nebesích v věčném oslaveni.
Těch se nestrachujme, kteří tělo kruší, / v Bohu pevně stůjme, jenž tělo i duši / může oslaviti / anebo navěky v peklo zatratiti.
Mějme to za radost i za pravé zboží, / když na nás kdo žalost a trápení vloží, / když bude praveno / všecko zlé proti nám pro Kristovo jméno.
Nemohou žalosti času pozemského / rovnat se radosti života věčného, / který Pán Bůh strojí / těm, kteří v zármutcích pro něho obstojí.
Ráčil zaslíbiti, že v jejich soužení / chce s nimi vždy býti, a své potěšení / slibovati ráčí / těm, kteří pro pravdu soužení jsouc pláčí.
Vrabčátko nižádné bez jeho řízení / na zemi nepadne, jsou také sečteny / všechny naše vlasy, / nemá zahynouti žádný po vše časy.
Blahoslavení jsou, kteří v každé chvíli / vše bezpráví nesou a lkají a kvílí; / kdo se jenom smějí, / ti na věčnou radost nemají naději.
Proto tě prosíme, ó nebeský Králi, / dej, ať vše snášíme, jsme v tvé pravdě stálí, / po časné žalosti / rač nás k sobě vzíti do věčné radosti.