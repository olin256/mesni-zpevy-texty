1. Zbožně se ti klaním, božský Pane náš, / jenž tu ve svátosti skrytě přebýváš, / před tebou svou slabost vpravdě poznávám, / tobě srdcem svým se zcela poddávám.
2. Zrakem, hmatem, chutí tebe nevnímám, / jenom pro tvé slovo svou jistotu mám, / věřím, Žes tu s námi ty, náš Bůh a Pán, / v tobě základ pravdy lidstvu všemu dán.
3. Na kříži se jen tvé božství tajilo, / zde se také lidství tvoje ukrylo, / v obojí však věřím celým srdcem svým, / o milost tě prosím s lotrem kajícím.
4. Rány tvé jak Tomáš vidět nežádám: / že jsi Pán a Bůh můj, vroucně vyznávám; / dej, ať moje víra stále hlubší je, / ať roste má láska, sílí naděje.
5. Památku své smrti jsi nám zanechal / a tento chléb živý jsi nám odkázal, / dej mé duši milost stále z tebe žít, / v tobě se radovat, v tobě štěstí mít.
6. Božský pelikáne, Spasiteli můj, / krví svou nás hříšné z hříchů očišťuj, / vždyť jediná krůpěj její stačila, / aby všeho světa viny obmyla.
7. Ježíši, ty s námi nyní skrytě dlíš, / kéž mou velkou touhu jednou naplníš: / ať tě ve tvé slávě šťasten uvidím, / tváří v tvář na tebe věčně patřit smím.