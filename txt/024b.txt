Bůh Otec dal lidu svému
Bůh Otec dal lidu svému, / národu izraelskému, / z nebe manu ku pokrmu.
Učinil též div nemalý, / vyvedl vodu ze skály, / aby více nereptali.
Pán Ježíš lidu věrnému / dal pokrm vyvolenému, / než měl jíti k Otci svému.
Ráčil paměť zůstaviti, / vzal chléb, začal jej lámati, / učedníkům rozdávati.
Řka: »Vezměte, toť mé tělo, / jež za vás bude zrazeno, / v paměť mé smrti vám dáno.«
Potom ráčil kalich vzíti, / do něho vína nalíti, / slovy svými posvětiti.
Jezte z toho všichni věrní, / v paměť mého utrpení, / až do mého navrácení.