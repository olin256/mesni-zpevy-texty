Má duše neopuštěj nikdy Boha svého
1. Má duše neopuštěj nikdy Boha svého, / neb on mě neopustí též času žádného. / V něm je má naděje, / on mě ve dne i v noci opatruje svou mocí / když se mi zle děje.
2. Abych vždy mohl jíti jen po cestách přímých, / k své škodě neblouditi v temnostech omylných, / světlo slova svého / přede mnou rozsvěcuje a mě vždy ochraňuje / před lstí ďábla zlého.
3. Byť pak mě opustili, jak se v světě děje, / moji přátelé milí, když mi sám Bůh přeje, / rychle svou milostí / mě zbaví všeho zlého, duši, tělu škodného, / přivede k radosti.
4. Jemu já se oddávám v štěstí, také v psotě, / jeho vždycky zůstávám v smrti i v životě. / Vím, že neopustí / doufajícího v něho, že zachrání každého, / kdo se ho nespustí.
5. Nikdy se neraduje ze hříchu našeho, / tak velmi nás miluje, že sám Syna svého / dal nám na spasení, / abychom v něj věřili a věčně živi byli, / jsouc pekla zbaveni.
6. Pro něho nám Bůh dává, zač ho jen žádáme, / když nám nouze nastává, v něm naději máme, / pro tělo i duši. / Proto příslušnou chválu za lásku dokonalou / vzdávati se sluší.
7. Ze srdce mu děkujme, Stvořiteli svému, / a vděčnost prokazujme každou chvíli jemu. / Šťastná je hodina, / v kterou člověk s vděčností a upřímnou vroucností / na Boha vzpomíná.
8. Jiný pak čas maříme, i svá léta mnohá, / cokoli v nich činíme, nemyslíc na Boha. / Kdo se ho zde bojí / a věrně jemu slouží, ten k životu věčnému / pomalu se strojí.
9. Neb tento svět pomine i marnosti jeho, / jako voda uplyne vše, co v něm slavného, / ale my z hrobů ven, / byť sebe hlubší byly, poležíce v nich chvíli, / vstanem zas v soudný den.
10. Pak tělo oslavené s duší svou se spojí, / a půjde obnovené a slavné v pokoji / do ráje věčného, / kde budem kralovati, Bohu chválu vzdávati, / vše z milosti jeho.
11. Tak Bůh Otec uložil, všech věcí Stvořitel, / svůj život vynaložil proto můj Spasitel, / abych s ním žil věčně; / Duch svatý to stvrzuje, v srdci mém osvědčuje, / vím o tom bezpečně.
12. Proto vesele čekám poslední hodinu, / smrti se nic nelekám, neb vím, že mou vinu / smývá Živý pramen, / na kříži se prýštící, život mi dávající: / Přijď, Kriste, přijď, amen.