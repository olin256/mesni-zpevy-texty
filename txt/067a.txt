Nejvyšší kníže pastýřů
1. Nejvyšší kníže pastýřů, / budiž od nás veleben, / buď, Pane, svých služebníků, / mezi námi vyvýšen; / tobě je Otec darem dal, / tys je v své účastenství vzal, / tak Otce oslavoval.
2. Číms pro svou důstojnost, Kriste, / od Otce obdařen byl, / tíms z milosti lidi hříšné / k spáse jejich obdařil, / když jsi jim apoštoly dal, / potom jiné mnohé přidal, / taks církev opatroval.
4. K tobě v Duchu připojeni / od Otce nebeského, / od něho pevně vštípeni / v jednotu těla tvého, / za hřích pokání činili, / podobnost tvou na se brali, / vždy tě následovali.
5. Oblékals je v spravedlnost / zákona duchovního, / ve všelikou dokonalost / svou, také Otce svého; / by lidu věrně sloužili, / vůli Otcovu plnili, / tvým vzorem se řídili.
6. Naplnils je statečností, / by se mocných nebáli, / moudrostí, Bohu věrností, / by horlivě kázali, / zlého se vyvarovali, / tebe vždy následovali, / v tebe pevně doufali.
7. Modlitbou jsi je posvětil / i všechno dílo jejich, / vše jsi krví svou zpečetil, / kdyžs umřel za jejich hřích, / v smlouvě nové je postavil, / věrnost Boží jim osvědčil, / odplatu zabezpečil.
8. A to jsi všechno potvrdil / Duchem z nebe seslaným, / jim i všem věrným osvědčil / jistým živým svědectvím, / že ty v nich jistě přebýváš, / sama sebe světu dáváš, / k spasení svým pomáháš.
9. Stejně také připravuješ / podnes své služebníky, / v témž Duchu je ustavuješ / za těch prvních náměstky, / neboťs řekl: »Já jsem s vámi / vždycky, do světa skonání.« / Aj, divné přebývání.
10. Toto jsou ty nohy krásné, / těch, kdo tě zvěstovali, / tváří v tvář tebe spatřivše, / svědectví ti vydali, / po nich jejich náměstkové, / církve tvé věrní strážcové, / také tvoji svědkové.
11. Ti tebe na sobě nesli / v těla ukřižování / a do všech národů vnesli / v moci tvého vzkříšení; / v nich tě vidí všichni věrní, / majíce v tom potěšení, / že nejsou opuštěni.
12. Tam jsou šťastní tvoji věrní, / kde takové sluhy máš, / že tebe v nich vždycky vidí / a ty se jim v nich dáváš; / přešťastní ti služebníci, / lidu v dobrém pomocníci, / vůdcové nebloudící.
14. Budiž tobě chvála, Kriste, / že s námi vždy zůstáváš / a jako dříve sluhy své / tak i nyní nám dáváš; / tobě za to děkujeme, / v nich my tebe přijímáme, / to vše k tvé cti a slávě.