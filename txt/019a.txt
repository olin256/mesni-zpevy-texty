Pán Kristus se narodil
1. Pán Kristus se narodil, člověk nám podobný, / s námi lidmi se spojil, nám krom hříchu rovný. / Za velké snížení / pro člověka spasení je vší chvály hodný.
2. A poněvadž je Synem Otce nebeského / a všemohoucím Pánem nebe, země, všeho, / má knížectví mocné, / rameno velmi silné, přidržme se jeho.
3. Kristus je dobrý rádce, v moudrosti nesmírný, / všeho dobrého dárce, Boží Syn jediný, / v něj silně doufejme, / tak ďábla přemůžeme, Kristus je Pán mocný.
4. On též je Otec slavný věku budoucího, / je Dobrý pastýř ovcí, lidu zvoleného, / i Kníže pokoje, / jenž sám hříchy shlazuje, chvalme jméno jeho.
5. Panství své rozšiřuje všudy po všem světě, / když církev shromažďuje k své chvále a poctě, / a království jeho / není konce žádného v budoucím životě.
6. Ten své věrné uvede do svého království, / kde věčná radost bude, kde se zjeví božství. / Pro své narození, / Kriste, dej nám bydlení v nebi, v tvém království.