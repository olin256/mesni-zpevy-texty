Z nebe posel vychází
Z nebe posel vychází, / zdávna již žádaný, / k Panně Marii vchází, / od Boha poslaný, / ten rajský archanděl, / nazvaný Gabriel.
Pokorně se pokloniv, / koná své poselství, / svou hlavu ctně nakloniv, / ctí svaté panenství, / Pannu pozdravuje, / divnou věc zvěstuje.
»Zdrávas, Panno, milostí / božskou naplněná, / krásou všelikých ctností / nad jiné vznešená, / porodíš synáčka, / Božího miláčka.
Syn Boží tebe volí, / chce tě matkou míti, / jak jen srdce tvé svolí, / hned ho máš počíti, / svol, Panno přečistá, / počni Pána Krista.
Proč se rdíš, proč vyptáváš, / jak to může býti? / Ač muže nepoznáváš, / nemeškej svoliti, / panenství nezrušíš, / že jsi matkou, zkusíš.
Neboj se, to učiní / sám Bůh všemohoucí, / tebe čistou zastíní / Duch svatý žádoucí; / co nelze mysliti, / může Bůh činiti.«
Když tak Maria slyší / anděla svatého, / dí: »Já jsem ta nejnižší / dívka Pána mého. / Chci, ať se mi stane / podle vůle Páně.«
Plesej, Královno rajská, / že jak jsi svolila, / divné věci moc božská / v tobě způsobila, / počalas v svém těle / světa Spasitele.
Milá Boží Matičko, / buď naší řečnicí, / promluv za nás slovíčko, / buď orodovnicí, / koho ty zastáváš, / věčně zachováváš.