Anděl k Panně Marii
1. Anděl k Panně Marii od Boha poslaný / přišel jí zvěstovati Kristovo vtělení. / Panna, když pozdravení hlasu uslyšela, / o těch věcech předivných sobě rozjímala.
2. Anděl praví: Duch svatý tě plodnou učiní / a tebe Pán nejvyšší svou mocí zastíní. / A porodíš nám Syna, jejž lid bude ctíti, / jemuž Otec nebeský chce království dáti.
3. Proto, Kriste, Pane náš, Synu Boha Otce, / toto naše zpívání, náš věrný přímluvce, / račiž mile slyšeti, smíření zjednati / s Bohem Otcem nebeským, potom milost dáti.