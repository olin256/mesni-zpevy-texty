1. Ó dobrý Pane, mocný, svrchovaný, / tvá je čest, chvála a děkování, / jen tobě, Pane, všechno se klaní, / ač toho hoden není člověk žádný.
2. Buď Pánu chvála jeho tvorstvem vzdána, / a nejvíc bratr slunce čest mu vzdej, / jenž plodí den a světlem plní jej, / skví krásně se a hlásá slávu Pána.
3. Nechť mého Pána chválí luna sestra, / nechť zástup krásných hvězd ho velebí, / jež on rozesel po temném nebi / jak hojná kvítka sličná, čistá, pestrá.
4. Buď chválen Pán Bůh bratrem větrem, vzduchem / i jasnem, mračnem, každým počasím; / on toto všechno dává tvorům svým, / on všechno řídí mocí svou a duchem.
5. Buď chvála Pánu i za sestru vodu, / jež rozlévá se v čisté pokoře / do jezer, do řek, také do moře; / je užitečná, vzácná všemu rodu.
6. Chval mého Pána také bratr oheň, / jenž prosvěcuje každou tmavou noc, / je krásný, hřeje, skýtá nám pomoc, / má moc a sílu jeho žár a výheň.
7. Buď chválen Pán můj za sestru matku zem, / ta všechny živí, pečuje o nás / a plodí kvítí rozmanitých krás / a svěží trávu i stromy s ovocem.
8. Čest Pánu v těch, kdo láskou hnout se dají, / by odpouštěli a snášeli zlé; / i v těch, kdo tiše nesou svízele; / Pán ověnčí je věncem slávy v ráji.
9. Cti Pána, sestro smrti nevyhnutná; / ó běda těm, kdo v těžkém hříchu mřou, / a blaze těm, kdo k Boží vůli lnou; / jich netkne se smrt věčná, přeukrutná.
10. Vy všichni Pánu k oslavě se sdružte / a sjednoťte se všichni ke stálé / a vroucí Pána svého pochvale / a s opravdovou pokorou mu služte.