Jakož o tom proroci
Jakož o tom proroci svatí zvěstovali, / Duchem svatým pohnuti, viděti žádali / Krista Pána vtělení v život Panny čisté, / toho jsme se dočkali nyní v tomto čase.
Učinils nám milost svou, přežádoucí Pane, / ať hříchů zanecháme, v lásce přebýváme. / Ó náš hoste vznešený, přijď s novou milostí / a navštiv duše naše z nebeské výsosti.
Buď naše potěšení v času nebezpečném, / neb se zlost rozmnožila, v lásce velmi stydnem. / Pravda malé místo má všudy po všem světě, / ó, dej pomoc nejvyšší, ať nezahyneme.
Čiňme pravé pokání a zlý život změňme, / jako věrní sluhové, tak Pána čekejme. / Hle, Pán stojí u dveří, ustavičně tluče, / touží příbytek nalézt u tebe, člověče.
Kriste, Králi nebeský, my k tobě voláme, / svými hlasy slabými chválu ti vzdáváme. / Ó Králi všemohoucí, přijmi naše chvály, / stůj při nás svou pomocí, dokud jsme zde v práci.
Jak můžem, usilujme, o milost pracujme, / a Krále nejvyššího vždy v svém srdci mějme. / Ó vtělený Ježíši, dej nám zde svou milost, / a po tomto životě přijmi nás v svou radost.