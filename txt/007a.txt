Vítej, Jezu Kriste, z nebeské výsosti
Vítej, Jezu Kriste, z nebeské výsosti, / vítej z Panny čisté, náš předrahý hosti. / Přišels k nám od Otce, spasení původce, z tebe se těšíme, všichni radujeme, / Kriste, Králi náš.
Navštívils nás hříšné zde v tomto vězení, / z lásky své přílišné, nás všech k vyproštění. / S nebeským bohatstvím přišels k nám chudičkým, / bys nás obdaroval, sebe sama nám dal, / Kriste, Králi náš.
Ty jsi Král důstojný, Syn Všemohoucího, / Pán a Bůh velebný, nad nějž nic vyššího: / Sebe jsi ponížil, pro nás hříšné zmařil, / učiněns podobný nám, krom hříchu rovný, / Kriste, Králi náš.
Ó, co tebou hnulo, že ses tak ponížil, / co k tomu nutilo, abys hříšným sloužil? / Než milost horlivá, ta spravedlnost tvá, / chtěls ji vždy činiti, naším bratrem býti, / Kriste, Králi náš.
Kázals zvěstovati až do končin země, / všudy provolati, bys znám byl ve světě: / »Rcete té truchlivé mé dceři siónské, / aj, Král tvůj béře se, zboží věčné nese.« / Vítej, Králi náš.
Ó dcero siónská, ty křesťanský lide, / ježs byla žalostná, prozpěvuj vesele, / ke cti Krále svého, Pána milostného, / jenž tebe navštívil, navěky utěšil, / Kristus, Král, Pán náš.
Povstaň již ochotně, se vší úctivostí, / přijmi jej radostně se vší poddaností. / Volej, duše každá, k milosti povolná: / »Rač ke mně vejíti, navěky spasiti, / Kriste, Králi náš.«