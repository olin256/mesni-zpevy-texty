Drahý poklad moudrosti je Boží slovo nám
Drahý poklad moudrosti je Boží slovo nám, / v něm nám sebe k známosti podává Pán Bůh sám; / toť světlo k zjevení / Boží tváře nám v Kristu, na věčné spasení, / oživující vůně, v mdlobách občerstvení.
K slovu Božímu káže víra nastavit nám / naše uši i srdce, sám tu mluví náš Pán. / Sám slyšen býti chce, / kdykoli co promlouvá, nezanedbej lehce; / kdo odvracejí uši, těm hrozí přetěžce.
Raději věřit lidem než Božímu hlasu / páchne zajisté svodem všelikého času. / Ten na písku staví, / kdo na lidech zakládá, jak Kristus nám praví, / padne, když přijde příval, spasení se zbaví.
Naproti tomu sláva slova tvého, Pane, / až navěky zůstává, nikdy nezahyne. / Kdo se drží jeho / jako přepevné skály, nebude ničeho / báti se ke své škodě, chráněn pádu všeho.
Ó Otče věčný z nebe, popatř na stádce své, / jež vzdavši tobě sebe, žádá milosti tvé. / Svoje čisté slovo / zachovávej mu stále, ať vždy je hotovo / činiti vše, co káže učení Kristovo.